# -*- mode: mandoku-view; -*-
#+TITLE: 尚史
#+DATE: 2015-08-24 22:29:41.233647
#+PROPERTY: ID KR2d0024
#+PROPERTY: BASEEDITION WYG    
#+PROPERTY: JUAN 卷五十六
<pb:KR2d0024_WYG_056-1a>¶
欽定四庫全書¶
　尚史巻五十六　　　　　　列傳三十四¶
　　　　　　　　　　　鑲白旗漢軍李鍇撰¶
楚諸臣傳¶
　　薳章　薳吕臣¶
薳章又曰蔿章事武王為大夫武王三十五年(桓六/年)王¶
侵隨使章求成隨懼而修政我不敢伐三十七年(桓八/年)¶
王合諸侯于沈鹿(楚/地)黄隨不會使章讓黄王伐隨三十¶
<pb:KR2d0024_WYG_056-1b>¶
八年(桓九/年)王使大夫道朔将巴客以聘于鄧鄧南鄙鄾¶
人攻而奪之幣殺道朔及巴行人王使章讓于鄧鄧人¶
弗受夏我圍鄾鄾潰章之後有薳吕臣吕臣字叔伯事¶
成王為大夫鬭穀於莵以成得臣伐陳之功使為令尹¶
吕臣曰子若國何對曰吾以靖國也及我師敗于城濮¶
得臣死吕臣代之為令尹晉侯喜曰莫余毒也已蒍吕¶
臣為令尹奉已而已不在民矣(左/傳)¶
　　蒍賈(伯/嬴)¶
<pb:KR2d0024_WYG_056-2a>¶
蒍賈字伯嬴成王三十九年(僖二十/七年)王将圍宋使鬬穀¶
於莵治兵于暌終朝而畢不戮一人成得臣治兵于蒍¶
終日而畢鞭七人貫三人耳國老皆賀鬭穀於莵鬭穀¶
於莵飲之酒蒍賈尚幼後至不賀鬭穀於莵問之對曰¶
不知所賀子之傳政于子玉以靖國也靖諸内而敗諸¶
外所獲幾何子玉之敗子之舉也舉以敗國将何賀焉¶
子玉剛而無禮不可以治民過三百乗其不能以入矣¶
茍入而賀何後之有明年得臣敗我師于城濮莊王時¶
<pb:KR2d0024_WYG_056-2b>¶
賈為工正莊王三年(文十/六年)楚大饑戎伐其西南至于阜¶
山師于大林又伐其東南至于陽邱以侵訾枝(並楚/邑)庸¶
人帥羣蠻以叛楚麇人帥百濮聚于選(楚/地)将伐楚于是¶
申息之北門不啟國人謀徙于阪髙賈曰不可我能往¶
冦亦能往不如伐庸夫麇與百濮謂我饑不能師故伐¶
我也若我出師必懼而歸百濮離居将各走其邑誰暇¶
謀人乃出師旬有五日百濮乃罷自廬以往伐庸振廩¶
同食(發倉廩同食上/下無異饌也)次于句澨(楚西/界)使廬戢黎侵庸王¶
<pb:KR2d0024_WYG_056-3a>¶
會師于臨品伐庸遂滅之六年(宣元/年)我侵陳遂侵宋晉¶
救之以伐鄭賈救鄭遇于北林囚晉解揚晉人乃還成¶
得臣之死也薳吕臣為令尹薳吕臣卒鬭般為令尹鬭¶
椒為司馬賈譖般殺之椒為令尹已為司馬椒又惡之¶
九年(宣四/年)鬭椒以若敖氏之族圄賈于轑陽而殺之(左/傳)¶
　　蒍艾獵(孫叔/敖)　蒍子馮　蒍掩¶
蒍艾獵蒍賈之子是為孫叔敖也又曰蒍敖¶
　新序孫叔敖兒時見兩頭蛇殺而埋之歸而泣其母¶
<pb:KR2d0024_WYG_056-3b>¶
　問故對曰聞見兩頭蛇者死嚮者見之恐去母而死¶
　也母曰蛇安在曰恐他人又見之殺而埋之矣母曰¶
　吾聞有隂徳者天報以福汝不死也¶
艾獵事莊王為令尹¶
　吕氏春秋孫叔敖沈尹莖相與友叔敖㳺于郢三年¶
　聲問不知修行不聞沈尹莖曰説義以聽方術信行¶
　能令人主上至王下至霸我不若子耦世接俗説義¶
　調均以適主心子不如我子歸我将為子㳺沈尹莖¶
<pb:KR2d0024_WYG_056-4a>¶
　㳺于郢五年荆王欲以為令尹辭曰期思之鄙人有¶
　孫叔敖者聖人也王必用之臣不若也于是使人以¶
　王輿迎叔敖為令尹荀子孫叔敖期思之鄙人也突¶
　秃長左軒較三下而以霸楚淮南子孫叔敖決期思¶
　之水而灌雲婁之野莊王知其可以為令尹説苑令¶
　尹虞邱子復于莊王曰臣為令尹十年矣國不加治¶
　臣竊選下里之士曰孫叔敖秀嬴多能其性無欲君¶
　授之政則國可使治民可使附莊王從之賜虞邱子¶
<pb:KR2d0024_WYG_056-4b>¶
　采地三百號曰國老以孫叔敖為令尹少焉虞邱子¶
　家干法叔敖執而戮之虞邱子憙入見王曰臣言孫¶
　叔敖果可使持國政不黨不骫可謂公乎史記孫叔¶
　敖楚之處士也虞邱相進之于王以自代¶
莊王十六年(宣十/一年)我侵宋艾獵城沂(楚/邑)使封人慮事以¶
授司徒量功命曰分財用平板幹稱畚築程土物議逺¶
邇畧基趾具餱糧度有司事三旬而成不愆于素十七¶
年(宣十/二年)王圍鄭克之及鄭平晉救鄭濟河王以北師次¶
<pb:KR2d0024_WYG_056-5a>¶
于郔聞晉師既濟艾獵欲還南轅反斾嬖人伍參欲戰¶
王告艾獵改乗轅而北之次于管晉趙旃來召盟席于¶
軍門之外使其徒入之王怒逐趙旃我懼王之入晉軍¶
也遂出陳艾獵曰進之寧我薄人無人薄我詩云元戎¶
十乗以先啟行先人也軍志曰先人有奪人之心薄之¶
也遂疾進師車馳卒奔乗晉軍遂敗晉師于邲(左/傳)¶
艾獵為楚相施教導民上下和合秋冬勸民山採春夏¶
以水各得其所便民皆樂其生莊王以為幣輕更以小¶
<pb:KR2d0024_WYG_056-5b>¶
為大百姓不便皆去其業市令言曰市亂民莫安其處¶
次行不定曰如此幾何頃乎曰三月頃曰罷吾今令之¶
復言之王曰市亂民莫安其處次行不定請令復如故¶
王許之下令三日而市復如故楚俗好庳車王以為不¶
便馬欲下令髙之艾獵曰令數下民不知所從王必欲¶
髙車臣請閭里髙其梱乗車者皆君子君子不能數下¶
車王許之居半嵗民悉自髙其車此不教民民從其化¶
近者視而效之逺者望而法之故三得相而不喜三去¶
<pb:KR2d0024_WYG_056-6a>¶
相而不悔(史/記)¶
　韓非子叔敖相楚棧車牝馬糲餅菜羮枯魚之膳冬¶
　裘夏葛衣面有饑色其儉偪下吕氏春秋莊王好逰¶
　獵盡傳其境内之勞與諸侯之憂于叔敖叔敖日夜¶
　不息不得以便生為故説苑叔敖相楚三年不知軛¶
　在衡後務大者固忘小¶
繒邱之封人見艾獵曰吾聞官久者士妬之禄厚者民¶
怨之位尊者君恨之今相有此三者而不得罪楚之士¶
<pb:KR2d0024_WYG_056-6b>¶
民何也艾獵曰吾三相楚而心愈卑每益禄而施愈博¶
位滋尊而禮愈恭是以不得罪于楚之士民也(荀/子)¶
　説苑孫叔敖為令尹一國皆來賀有一老父後來弔¶
　叔敖曰有説乎父曰有身貴而驕人者民去之位髙¶
　而擅權者君惡之禄厚而不知足者患處之叔敖再¶
　拜曰敬受命願聞餘教父曰位髙而意益下官大而¶
　心益小禄厚而慎不敢取三者足以治楚矣新序莊¶
　王問于叔敖曰寡人未得所以為國是也叔敖曰國¶
<pb:KR2d0024_WYG_056-7a>¶
　之有是衆非之所惡也國君驕士曰士非我無逌富¶
　貴士驕君曰國非士無逌安强君或至失國而不悟¶
　士或至饑寒而不進君臣不合國是無逌定矣夏桀¶
　殷紂以合其取舎者為是不合者為非故致亡而不¶
　知¶
艾獵疾將死戒其子曰王亟封我矣吾不受我死王封¶
汝汝必無受利地楚越之間有寢邱者地不利而名惡¶
楚人鬼而越人禨可長有此也艾獵死王以美地封其¶
<pb:KR2d0024_WYG_056-7b>¶
子子不受請寢邱與之至今不失(列/子)¶
　韓非子莊公既勝狩于河雍歸而賞孫叔敖叔敖請¶
　漢間之地楚法禄臣再世而收地唯叔敖不收者瘠¶
　也故九世而祀不絶孫叔敖碑楚相孫君諱饒字叔¶
　敖本是縣人也君受純靈之精懷絶世之材有大賢¶
　次聖之質少見枝首虵對其母泣吾將死母問其故¶
　曰吾聞見枝首虵者死今日見之母曰若奈之何吾¶
　&KR0034;行數十步念獨吾死可空復令他人見之死為因¶
<pb:KR2d0024_WYG_056-8a>¶
　埋掩其荆母曰若無憂焉其陰徳𤣥善遂為父母九¶
　族所異及其為相布政以道考象天之度敬授民時¶
　聚藏于山殖物于藪宣導川谷波障源湶溉灌&KR0008;澤¶
　堤防湖浦以為池沼鍾天地之美收九&KR0034;之利以慇¶
　潤國家家富人喜優噡樂業式序在朝野無螟□豐¶
　年蕃庶人有曾閔貞孝之行四民美好從容中節髙¶
　梱改幣一朝而化其憂國忘私乗馬三年不别牝牡¶
　繼髙陽重黎五舉子文之統其忠信廉勇禮樂文章¶
<pb:KR2d0024_WYG_056-8b>¶
　軌儀同制其富國充民明天時盡地利霆堅禹稷不¶
　能踰也専國權寵而不榮華一旦可得百金至于殁¶
　齒而無分銖之蓄破玉玦不以寶財遺子孫終始若¶
　失去不善如絶絃辟患害于無刑徹節髙義敦良奇¶
　介自曹臧孤竹吳札子罕之論不能驂也生于季末¶
　仕于靈王立溷濁而澄清處幽暗而昭明其遺武餘¶
　典恨不與戲皇帝代同世世為列姃國在朝廷其意¶
　常墨墨若冠章甫而坐塗炭也病其臨卒將無棺槨¶
<pb:KR2d0024_WYG_056-9a>¶
　令其子曰優孟曾許千金貸吾孟故楚之樂長與相¶
　君相善雖言千金實不貸也卒後數年莊王置酒以¶
　為樂優孟乃言孫君相楚之功即慷慨髙歌曲曰貪¶
　吏而可為而不可為廉吏而可為而不可為貪吏而¶
　不可為者當時有汚名而可為者子孫以家成廉吏¶
　而可為者當時有清名而不可為者子孫困窮被褐¶
　而負薪貪吏常苦富廉吏常苦貧獨不見楚相孫叔¶
　敖廉潔不受錢涕泣數行若投首王王心感動覺悟¶
<pb:KR2d0024_WYG_056-9b>¶
　問孟孟具列對即來其子而加封焉子辭父有命如¶
　楚不忘亡臣社禝圖而欲有賞必于潘國下濕墝埆¶
　人所不貪遂封潘鄉　碑立于漢延熹三年具叔敖¶
　事頗備而特異者有四名饒事靈王封潘鄉與優孟¶
　之歌也具録之以證羣説¶
蒍子馮艾獵從子也康王二年(襄十/五年)以子馮為大司馬¶
五年(襄十/八年)冬十二月我伐鄭子馮及公子格率鋭師侵¶
費滑胥靡獻于雍梁(並鄭/邑)右囘梅山侵鄭東北至于蟲牢¶
<pb:KR2d0024_WYG_056-10a>¶
而反令尹公子午門于純門信于城下而還涉于魚齒¶
(山/名)之下甚雨及之我師多凍役徒幾盡八年(襄二十/一年)公¶
子午卒使子馮為令尹子馮以疾辭方暑闕地下冰而牀¶
焉重繭衣裘鮮食而寢王使醫視之復曰瘠則甚矣而¶
血氣未動乃使公子追舒為令尹明年殺追舒復使子¶
馮為令尹十一年(襄二十/四年)舒鳩人(楚屬/國)叛我王師于荒¶
浦(舒鳩/地)使沈尹夀師祁犂讓之舒鳩子敬逆二大夫而¶
告無之且請受盟二大夫復命王欲伐之子馮曰不可¶
<pb:KR2d0024_WYG_056-10b>¶
彼告不叛且請受盟而又伐之伐無罪也姑歸息民以¶
待其卒卒而不貳吾又何求若猶叛我無辭有庸乃還¶
十二年(襄二十/五年)子馮卒使屈建為令尹舒鳩人卒叛屈¶
建滅之王賞屈建建辭曰先大夫蒍子之功也以與蒍¶
掩掩子馮之子也是年掩為司馬屈建使掩庀賦數甲¶
兵書土田度山林鳩藪澤辨京陵(絶髙曰京/大阜曰陵)表淳鹵(埆/薄)¶
(之/地)數疆潦(疆界有/流潦者)規偃瀦(下濕/之地)町原防(廣平曰原/防隄防)牧隰¶
皋井衍沃(平美/之地)量入脩賦賦車(周制六十四井為甸出/長轂一乗戎馬四匹牛)¶
<pb:KR2d0024_WYG_056-11a>¶
(十二頭甲士三人/步卒七十二人)籍馬(籍其毛/色歳齒)賦車兵徒卒甲楯之數¶
既成以授屈建康王薨事郟敖郟敖三年(襄三/十年)公子圍¶
殺掩而取其室(左/傳)¶
掩之族薳居見亂臣傳¶
　　薳啟疆　薳射　(沈尹射附/沈尹赤)¶
薳啟疆蒍氏之族也(所出/未詳)亦事康王康王十一年(襄二/十四)¶
(年/)齊侯既伐晉而懼將欲見王王使啟疆如齊聘且請會¶
期秋齊聞将有晉師使陳無宇從啟疆來辭會且乞師¶
<pb:KR2d0024_WYG_056-11b>¶
王使啟疆帥師送陳無宇康王薨事郟敖郟敖四年(昭/元)¶
(年/)靈王弑郟敖以啟疆為大宰靈王三年(昭四/年)吳伐我¶
入棘櫟麻(並楚東/鄙邑)沈尹射奔命于夏汭啟疆城巢四年¶
(昭五/年)我以東夷伐吳薳射以繁揚之師會于夏汭吳師¶
出啟疆帥師從之遽不設備吳人敗諸鵲岸我師濟于¶
羅汭沈尹赤會王次于萊山薳射帥繁揚之師先入南¶
懷我師從之吳不可入王遂觀兵于坻箕之山無功而¶
還王懼吳使沈尹射待命于巢啟疆待命于雲婁沈尹¶
<pb:KR2d0024_WYG_056-12a>¶
射沈尹赤並楚大夫薳射者亦蒍氏之族也六年(昭七/年)¶
王成章華之臺願與諸侯落之啟疆曰臣能得魯侯啟¶
疆如魯召諸侯辭曰昔先君成公命我先大夫嬰齊曰¶
吾不忘先君之好將使衡父照臨楚國鎮撫其社禝以¶
輯寧爾民嬰齊受命于蜀奉承以來弗敢失隕而致諸¶
宗祧曰我先君共王引領北望日月以冀傳序相授于¶
今四王矣嘉會未至唯襄公之辱臨我喪孤與其二三¶
臣悼心失圖社禝之不遑況能懐思君徳今君若步玉¶
<pb:KR2d0024_WYG_056-12b>¶
趾辱見寡君寵靈楚國以信蜀之役致君之嘉會是寡¶
君既受貺矣何蜀之敢望其先君鬼神實嘉賴之豈唯¶
寡君君若不來使臣請問行期(問魯見/伐之期)寡君將承質幣¶
而見于蜀以請先君之貺魯侯來王享之于新臺使長¶
鬛者相好以大屈(弓名魯連子作大/曲之弓不琢之璧)既而悔之啟疆聞¶
之見魯侯魯侯語之拜賀魯侯曰何賀對曰齊與晉越¶
欲此久矣寡君無適與也而傳諸君君其備禦三鄰慎¶
守寶矣敢不賀乎魯侯懼乃反之薳射初事靈王靈王¶
<pb:KR2d0024_WYG_056-13a>¶
遇弑事平王平王十二年(昭二十/五年)王使射城州屈復茄¶
人城邱皇遷訾人昭王十年(定四/年)吳入郢明年申包胥¶
以秦師救楚大敗吳師于沂吳人獲射于柏舉射子帥¶
奔徒以從公子申敗吳師于軍祥(左/傳)¶
　　薳罷(子/蕩)　薳洩¶
薳罷字子蕩(所出/未詳)康王十四年(襄二十/七年)晉楚弭兵既盟¶
于宋王使罷如晉涖盟晉侯享之将出賦既醉羊舌肹¶
曰薳氏之有後于楚國也宜哉承君命不忘敏子蕩將¶
<pb:KR2d0024_WYG_056-13b>¶
知政矣敏以事君必能養民政其焉往郟敖即位王子¶
圍為令尹二年(襄三/十年)郟敖使罷如魯聘魯叔孫豹問王¶
子之為政何如對曰吾儕小人食而聽事猶懼不給命¶
而不免于戾焉與知政固問不告叔孫豹曰楚令尹将¶
有大事子蕩将與焉助之匿其情矣四年(昭元/年)王子圍¶
弑郟敖圍即位是為靈王使罷為令尹靈王元年(昭二/年)¶
以屈生為莫敖使與罷如晉逆女大夫薳洩者亦蒍氏¶
族六年(昭七/年)王使薳洩伐徐吳人救之罷帥師伐吳師¶
<pb:KR2d0024_WYG_056-14a>¶
于豫章而次于乾谿吳人敗之于房鍾(吳/地)罷歸罪于薳¶
洩而殺之(左/傳)¶
　　薳越¶
薳越為司馬事平王平王八年(昭二十/一年)宋華亥向寧叛¶
華登來乞師越帥師将逆華氏大宰犯(氏族/未詳)諫曰諸侯¶
唯宋事其君今又爭國釋君而臣是助無乃不可乎王¶
曰而告我後既許之矣明年越使告于宋曰寡君聞君¶
有不令之臣為君憂無寧以為宗羞寡君請受而戮之¶
<pb:KR2d0024_WYG_056-14b>¶
對曰君臣日戰君曰余必臣是助亦唯命君若恵保敝¶
邑無亢不衷以奬亂人孤之望也唯君圖之國人患之¶
會諸侯出華向華向來奔十年(昭二十/三年)吳伐州來令尹¶
陽匄病越帥師及諸侯之師奔命救州來吳人禦諸鍾¶
離陽匄卒我師熸(吳楚謂火滅為熸軍主/卒楚軍無復氣勢也)及戰于雞父¶
諸侯之師奔我師大奔大子建之母在郥召吳人而啟¶
之冬十月吳大子諸樊入郥(杜注以諸樊為王僚大子/  案吳子遏號諸樊為王)¶
(僚之伯/父傳誤)取楚夫人與其寶器以歸越追之不及将死衆¶
<pb:KR2d0024_WYG_056-15a>¶
曰請遂伐吳以徼之越曰再敗君師死且有罪亡君夫¶
人不可以莫之死也乃縊于薳澨(左/傳)¶
　　薳固¶
薳固為鍼尹(鍼又/曰箴)是曰鍼尹固又曰工尹固事昭王昭¶
王十年(定四/年)吳入郢王取其妹季芊畀我以出涉雎固¶
與王同舟王使執燧象以奔吳師(燒火燧繫/象尾也)昭王薨事¶
恵王恵王十年(哀十/六年)白公勝作亂殺公子申公子結固¶
帥其屬将與白公勝遇葉公髙招之乃從葉公以攻白¶
<pb:KR2d0024_WYG_056-15b>¶
公勝勝縊十二年(哀十/八年)巴人伐我圍鄾將卜師王曰使公¶
孫寧行寧請承(承佐/也)王曰寝尹由于工尹固皆勤先君¶
者也于是公孫寧鍼尹固寢尹由于敗巴師于鄾寢尹¶
由于者是為王孫由于别有傳(左/傳)¶
論曰城濮之敗百濮之捷賈有逺圖若乃肆為貝錦殺¶
般而身從之又何短知耶叔敖佐莊登蹟于霸方之狐¶
趙規模隘矣¶
　　鬭伯比　鬭穀於莵(子/文)　鬭般　鬭克黄¶
<pb:KR2d0024_WYG_056-16a>¶
　　(鬬子良/鬬棄疾)　(鬬椒龜附/鬬韋)¶
鬬伯比者若敖氏也若敖為楚八世祖因以為氏後若¶
敖氏娶于䢵生鬭伯比伯比為大夫事武王武王三十¶
五年(桓六/年)王侵隨使薳章求成軍于瑕以待之隨人使¶
少師董成(董正也正二/國之成也)伯比言于王曰我不得志于漢¶
東也我則使然我張吾三軍而被吾甲兵以武臨之彼¶
則懼而協以謀我故難間也漢東之國隨為大隨張必¶
棄小國小國離楚之利也少師侈請羸師以張之熊率¶
<pb:KR2d0024_WYG_056-16b>¶
且比(大/夫)曰季梁在(隨賢/臣)何益伯比曰以為後圖少師得¶
其君王毁軍而納少師少師歸請追我師季梁諌乃止¶
三十七年(桓八/年)隨少師有寵伯比曰可矣讐有釁不可¶
失也夏王合諸侯于沈鹿(楚/圯)黄隨不會使薳章讓黄王¶
伐隨季梁請下之弗許而後戰少師曰必速戰不然將¶
失楚師戰于速杞(隨/地)隨師敗績鬬丹獲其戎車與其戎¶
右少師秋隨及我平王将不許伯比曰天去其疾矣(獲/隨)¶
(少師/故)隨未可克也乃盟而還四十二年(桓十/三年)屈瑕伐羅¶
<pb:KR2d0024_WYG_056-17a>¶
伯比送之還謂其御曰莫敖(官名即/屈瑕)必敗舉趾髙心不¶
固矣遂見王曰必濟師王辭焉屈瑕大敗于羅鬬丹亦¶
為大夫葢其族也伯比子二穀於莵子良(名未/詳)鬭穀¶
於莵字子文初若敖氏卒伯比從其母畜于䢵淫于䢵¶
子之女生穀於莵䢵夫人使棄諸夢中虎乳之䢵子田¶
而見之懼而歸夫人以告遂使收之楚人謂乳穀謂虎¶
於莵故命之曰鬬穀於莵以其女妻伯比穀於莵事成¶
王成王八年(莊三/十年)文王弟公子元為令尹處王宫欲蠱¶
<pb:KR2d0024_WYG_056-17b>¶
文夫人申公鬬班殺之穀於莵為令尹自毁其家以紓¶
國難十七年(僖五/年)穀於莵滅弦弦子奔黄三十二年(僖/二)¶
(十/年)隨以漢東諸侯叛我穀於莵帥師伐隨取成而還三¶
十五年(僖二十/三年)成得臣伐陳取焦夷城頓而還穀於莵¶
以為之功使為令尹薳吕臣曰子若國何對曰吾以靖¶
國也夫有大功而無貴仕其人能靖者與有幾成得臣¶
竟敗于城濮穀於莵卒¶
　説苑令尹子文之族有干法者廷理聞其令尹之族¶
<pb:KR2d0024_WYG_056-18a>¶
　也釋之子文召廷理責之曰吾族犯法使廷理因縁¶
　吾心而釋之是吾不公之心明著于國也執一國之¶
　柄而以私聞吾生不以義不若吾死也致其族于廷¶
　理曰不是刑吾將死成王聞之不及履而至子文之¶
　室曰寡人幼少置理失人以違夫子之意于是黜廷¶
　理而尊子文潛夫論鬬文子三為令尹而有饑色妻¶
　子凍餒朝不及夕¶
子鬬般為令尹般字子揚莊王九年(宣四/年)子良之子鬭¶
<pb:KR2d0024_WYG_056-18b>¶
椒殺般又殺蒍賈遂將攻王王滅若敖氏般之子箴尹鬭¶
克黄使于齊還聞亂其人曰不可以入矣克黄曰棄君¶
之命獨誰受之君天也天可逃乎遂歸復命而自拘于¶
司敗王思鬭穀於莵之治楚國也曰子文無後何以勸¶
善使復其所改命曰生(左/傳)¶
鬭椒見亂臣傳穀於莵之曾孫曰棄疾棄疾子韋龜韋¶
龜子蔓成然成然亦見亂臣傳¶
　　鬭廉　(鬬御彊鬬鬬梧/耿之    班附)　鬬祁　鬬勃　鬬且¶
<pb:KR2d0024_WYG_056-19a>¶
鬬廉字射師為大夫初事武王武王三十八年(桓九/年)王¶
使使将巴客聘于鄧鄧南鄙鄾人殺而奪之幣王使亷¶
帥師及巴師圍鄾鄧救鄾廉衡陳其師于巴師之中以¶
戰而北鄧人逐之背巴師而夾攻之鄧師大敗鄾人宵¶
潰四十年(桓十/一年)屈瑕将盟貳軫(二國/名)鄖人軍于蒲騷(蒲/騷)¶
(鄖/邑)将與隨絞州蓼(四國/名)伐我師屈瑕患之廉曰鄖人軍¶
其郊必不戒且日虞四邑之至也君次于郊郢(楚/地)以禦¶
四邑我以鋭師宵加于鄖鄖有虞心而恃其城莫有鬬¶
<pb:KR2d0024_WYG_056-19b>¶
志若敗鄖師四邑必離屈瑕曰盍請濟師于王對曰師¶
克在和不在衆商周之不敵君之所聞也成軍以出又¶
何濟焉屈瑕曰卜之對曰卜以决疑不疑何卜遂敗鄖¶
師于蒲騷卒盟而還武王薨厯事文王堵敖成王成王¶
六年(莊二十/八年)令尹公子元欲蠱文夫人夫人諷之伐鄭¶
元及鬬御彊鬬梧耿之不比為斾(時建斾/以居前)鬬班王孫㳺¶
王孫喜殿入鄭純門(鄭外/郭門)及逵市而還八年(莊三/十年)公子¶
元處王宫欲遂蠱文夫人廉諫子元執而梏之秋鬬班¶
<pb:KR2d0024_WYG_056-20a>¶
殺公子元(左/傳)¶
御彊梧耿之班並若敖氏族班為申公鬭祁鬭勃並若¶
敖氏族也祁為令尹事武王武王五十一年(莊四/年)王伐¶
隨薨于樠木之下祁除道梁溠營軍臨隨隨成祁濟漢¶
而後發喪鬭勃字子上為大夫事成王成王四十年(僖/二)¶
(十八/年)晉楚遇于城濮令尹成得臣使勃請戰得臣将中¶
軍鬭宜申将左勃将右及戰左右師潰我師敗績王殺¶
成得臣以勃為令尹四十五年(僖三十/三年)勃侵陳蔡陳蔡¶
<pb:KR2d0024_WYG_056-20b>¶
成遂伐鄭将納公子瑕門于桔柣之門瑕死初王将以¶
商臣為大子訪諸勃勃曰君之齒未也而又多愛黜乃¶
亂也楚國之舉恒在少者且是人也蠭目而豺聲忍人¶
也不可立也弗聽是年晉陽處父侵蔡勃救之與晉夾¶
泜而軍陽處父曰子欲戰則吾退舎子濟而陳不然紓¶
我勃退舎處父宣言曰楚師遁矣遂歸我師亦歸大子¶
商臣譖勃曰受晉賂而辟之楚之恥也罪莫大焉王殺¶
勃(左/傳)¶
<pb:KR2d0024_WYG_056-21a>¶
鬭宜申見亂臣傳鬬且亦楚大夫且嘗廷見令尹囊瓦¶
囊瓦與之語問蓄貨聚馬歸以語其弟曰楚其亡乎不¶
然令尹其不免乎吾見令尹令尹問蓄聚積實如餓豺¶
狼焉殆必亡者也夫古者聚貨不妨民衣食之利聚馬¶
不害民之財用國馬足以行軍(國馬民馬十六井為邱/有戎馬一匹牛三頭)¶
公馬足以稱賦(公馬公之戎/馬賦兵賦也)不是過也公貨足以賔獻¶
家貨足以共用不是過也夫貨馬郵則闕于民(郵過/也)民¶
多闕則有離叛之心将何以封矣昔鬬文子三舎令尹¶
<pb:KR2d0024_WYG_056-21b>¶
無一日之積恤民故也成王聞子文之朝不及夕也于¶
是乎每朝設脯一束糗一筐以羞子文至于今令尹秩¶
之成王每出子文之禄必逃王止而後復曰民多曠者¶
而我取富焉死無日矣我逃死非逃富也故莊王之世¶
滅若敖氏唯子文之後在至于今處鄖為楚良臣是不¶
先恤民而後已之富乎今子常(即囊/瓦)先大夫之後也而¶
相楚君無令名于四方民之羸餧日日已甚是之不恤¶
而蓄聚不厭其速怨于民多矣積貨滋多蓄怨滋厚不¶
<pb:KR2d0024_WYG_056-22a>¶
亡何待子常其能賢于成靈乎成不禮于穆願食熊蹯¶
不獲而死靈王不顧于民一國棄之如遺跡焉子常為¶
政而無禮不顧甚于成靈其獨何力以待之(國/語)¶
論曰若敖再世翊楚至毁家以紓國宜子文之有後也¶
然不有奔命之臣若敖之鬼終亦餒而已矣鬬勃以危¶
言誅臣不密則失身之謂也然而熊蹯待食其思子上¶
乎¶
　　成得臣(子/玉)　(宛春附/榮黄)　成大心(孫/伯)　成熊　成嘉¶
<pb:KR2d0024_WYG_056-22b>¶
成得臣字子玉亦若敖氏之族也得臣事成王成王三¶
十五年(僖二十/二年)陳貳于宋得臣伐之取焦夷城頓而還¶
(焦夷陳邑/頓國名)遂代鬬穀於莵為令尹晉公子重耳來得臣¶
請殺之王不可乃送諸秦三十七年(僖二十/五年)秦晉伐鄀¶
(小國/名)我使戍商密(鄀别/邑)商密降秦獲我鬬克屈禦冦得¶
臣追之弗及遂圍陳納頓子于頓三十八年(僖二十/六年)得¶
臣滅䕫以䕫子歸冬得臣伐宋圍緡四十年(僖二十/八年)王¶
及諸侯圍宋晉伐曹衛以救之王入居于申使申叔侯¶
<pb:KR2d0024_WYG_056-23a>¶
去穀使得臣去宋曰無從晉師晉侯在外十九年矣而¶
果得晉國險阻艱難備嘗之矣民之情偽盡知之矣天¶
假之年而除其害天之所置其可廢乎軍志曰允當則¶
歸又曰知難而退又曰有徳不可敵此三志者晉之謂¶
矣初蒍賈謂得臣剛而無禮不可以治民過三百乗不¶
能以入及是得臣使鬬椒請戰曰非敢必有功也願以¶
執讒慝之口王怒少與之師唯西廣東宫與若敖之六¶
卒實從之(西廣右廣東宫大子宫甲若敖/六卒子王宗人之兵六百人)得臣使宛春¶
<pb:KR2d0024_WYG_056-23b>¶
告于晉請復曹衛臣亦釋宋晉執宛春私許復曹衛曹¶
衛告絶于我得臣怒從晉師晉師退三舎楚衆欲止得¶
臣不可夏四月次于城濮我師背酅而舎得臣使鬬勃¶
請戰曰請與君之士戲君馮軾而觀之得臣與寓目焉¶
晉侯使欒枝對曰寡君聞命矣楚君之恵未之忘也是¶
以在此為大夫退其敢當君乎既不獲命矣敢煩大夫¶
謂二三子戒爾車乗敬爾君事詰朝将見明日得臣以¶
若敖之六卒将中軍鬬宜申将左鬬勃将右曰今日必¶
<pb:KR2d0024_WYG_056-24a>¶
無晉矣晉胥臣以下軍之佐䝉馬以虎皮先犯陳蔡陳蔡奔¶
我右師潰狐毛設二斾而退欒枝使輿曵柴而偽遁我師馳¶
之原軫郤溱以中軍公族横擊之狐毛狐偃以上軍夾攻鬭¶
宜申我左師潰我師敗績得臣收其卒而止故不敗初得¶
臣自為瓊弁玉纓未之服也先戰夢河神謂已曰畀余余¶
賜汝孟諸之麋弗致也得臣子大心與鬬宜申使榮黄諫¶
弗聽榮黄曰死而利國猶或為之況瓊玉乎是糞土也而¶
可以濟師将何愛焉弗聽出告二子曰非神敗令尹令尹¶
<pb:KR2d0024_WYG_056-24b>¶
其不勤民實自敗也既敗王使謂之曰大夫若入其若申¶
息之老何大心及鬭宜申曰得臣将死二臣止之曰君其¶
将以為戮及連穀得臣縊王使止之曰毋死不及而死(左/傳)¶
宛春楚大夫榮黄字季亦楚人也大心字孫伯得臣之子也¶
成王四十五年(僖三十/三年)晉陽處父侵蔡令尹鬬勃救之與晉¶
師夾泜而軍鬬勃欲涉大心曰不可晉人無信半涉而薄我¶
悔敗何及不如紓之乃退舎大子商臣譖鬬勃王殺之以大¶
心為令尹成王薨事穆王穆王四年(文五/年)大心滅六(國/名)十年¶
<pb:KR2d0024_WYG_056-25a>¶
(文十/一年)王伐麇(國/名)大心敗麇師于防渚(麇/地)十一年(文十/二年)大心卒¶
　淮南子吳與楚戰莫囂大心撫其御之手曰今日距彊¶
　敵犯白刃䝉矢石戰而身死卒勝民治全我社禝可¶
　以庶幾乎遂入不返決腹斷頭不旋踵運軌而死¶
　按敗楚師者囊瓦非大心大心去昭王世殊逺説誤¶
大心子成熊(公羊作/成然)熊字虎事靈王靈王十一年(昭十/二年)¶
或譖熊于王熊知之而不能行先是鬭椒作亂鬬成同¶
出若敖王謂熊亦若敖之餘也遂殺之(左/傳)¶
<pb:KR2d0024_WYG_056-25b>¶
　案大心于文十二年卒成熊見于昭十二年相距八¶
　十六年則成熊或非大心之子¶
嘉字子孔若敖之曾孫也穆王十一年(文十/二年)嘉為令尹羣舒叛¶
嘉執舒子平及宗子遂圍巢(宗巢二國/羣舒之屬)莊王元年(文十/四年)嘉及潘¶
崇将襲羣舒使公子爕與鬬克守而伐舒蓼爕克作亂城郢使¶
賊殺嘉不克而還遂殺爕及克嘉卒蒍艾獵代為令尹(左/傳)¶
論曰軍制曰多筭勝少算不勝怒齊秦絶曹衛執宛春¶
晉有算矣子玉違成命帥憤師違命不祥憤師無功無¶
<pb:KR2d0024_WYG_056-26a>¶
算而敗實自敗也瓊玉畀神庸能免乎¶
　　屈瑕　屈重¶
屈瑕屈氏之先楚之同姓也事武王為莫敖(楚官/名)武王¶
四十年(桓十/一年)瑕将盟貳軫(二國/名)鄖人軍于蒲騷将與隨¶
絞州蓼(四國/名)伐我師瑕敗鄖師于蒲騷卒盟而還四十¶
一年(桓十/二年)我伐絞軍其南門瑕曰絞小而輕輕則寡謀¶
請無扞采樵者以誘之從之絞人獲三十人明日絞人¶
爭出驅我役徒于山中我坐其北門(坐守/也)而復諸山下¶
<pb:KR2d0024_WYG_056-26b>¶
大敗之為城下之盟而還伐絞之役我師分涉于彭羅¶
人欲伐之使伯嘉諜之三巡數之四十二年(桓十/三年)瑕伐¶
羅使徇于師曰諫者有刑及鄢亂次以濟遂無次且不¶
設備及羅羅與盧戎(南/蠻)兩軍之大敗之瑕縊于荒谷瑕¶
死屈重繼瑕為莫敖五十一年(莊四/年)武王伐隨薨于樠¶
木之下重及令尹鬬祁除道梁溠營軍臨隨隨人懼行¶
成重以王命入盟隨侯且請為會于漢汭而還濟漢而¶
後發喪(左/傳)¶
<pb:KR2d0024_WYG_056-27a>¶
　　屈完¶
屈完事成王為大夫成王十六年(僖四/年)齊侯以諸侯之¶
師侵蔡蔡潰遂伐我以包茅不入王祭不共昭王南征¶
不復來討使者對曰貢之不入寡君之罪也敢不共給¶
昭王南征不復君其問諸水濱師進次于陘王使完如¶
師請盟師退次于召陵齊侯陳諸侯之師與完乗而觀¶
之曰豈不穀是為先君之好是繼與不穀同好如何對¶
曰君恵徼福于敝邑之社禝辱收寡君寡君之願也齊¶
<pb:KR2d0024_WYG_056-27b>¶
侯曰以此衆戰誰能禦之以此攻城何城不克對曰君¶
若以徳綏諸侯誰敢不服君若以力楚國方城以為城¶
漢水以為池雖衆無所用之完及諸侯盟(左/傳)¶
　　屈蕩　屈到　屈建　屈生　(屈蕩附/屈申)¶
屈蕩者屈建之祖父(世/本)¶
蕩事莊王莊王十七年(宣十/二年)邲之役也王為乗廣三十¶
乗分為左右許偃御右廣養由基為右彭名御左廣蕩¶
為右晉趙旃來召盟夜至于我軍王乗左廣以逐趙旃¶
<pb:KR2d0024_WYG_056-28a>¶
旃棄車而走林蕩搏之得其甲裳我師遂乗晉軍晉軍¶
奔王見右廣將從之乗蕩尸之曰君以此始亦必以終¶
自是楚之乗廣先左蕩子到到字子夕事康王為莫敖¶
到子建建字子木亦事康王康王九年(襄二十/二年)使建為¶
莫敖¶
　尹文子共王多寵子而世子之位不定屈建曰楚必¶
　多亂夫一兎走萬人追之一人得之萬人不復走今¶
　楚多寵子而嫡位無主亂自是生矣本絶則撓猶兔¶
<pb:KR2d0024_WYG_056-28b>¶
　走也共王聞之立康王為大子慎子説苑並同　按¶
　建父到己事康王為莫敖則康王由建言而立恐未¶
　必然¶
十年(襄二十/三年)陳慶虎慶寅叛建從陳侯圍陳納陳公子¶
黄十二年(襄二十/五年)建為令尹舒鳩人叛建伐之及離城¶
吳人救之建遽以右師先子彊息桓子捷子駢子盂帥¶
左師以退吳人居其間七日子彊曰久将墊隘隘乃禽¶
也不如速戰請以其私卒誘之簡師陳以待我(言簡閲/精兵駐)¶
<pb:KR2d0024_WYG_056-29a>¶
(後為/陳也)我克則進奔則亦視之乃可以免不然必為吳禽¶
從之五人以其私卒先擊吳師吳師奔登山以望見楚¶
師不繼復逐之傅諸其軍簡師會之吳師大敗建遂滅¶
舒鳩宋向戍善于晉趙武又善于建欲弭諸侯之兵如¶
晉告晉許之來告于我我亦許之如齊秦齊秦亦許之¶
皆告于小國為會于宋十四年(襄二十/七年)夏六月公子黑¶
肱先至成言于晉(先遣黑肱就晉大/夫成載盟之言)向戍如陳從建成¶
言于楚建請晉楚之從交相見也向戍復于趙武武曰¶
<pb:KR2d0024_WYG_056-29b>¶
晉楚齊秦匹也楚能使秦君辱于敝邑寡君敢不固請¶
于齊建使驛謁諸王王曰釋齊秦他國請相見也辛巳¶
盟于西門之外晉楚爭先晉人曰晉固為諸侯盟主未¶
有先晉者也楚人曰子言晉楚匹也若晉常先是楚弱¶
也且晉楚狎主諸侯之盟也久矣豈専在晉乃先我宋¶
公兼享晉楚之大夫趙武為客(客一坐/所尊)建與之言弗能¶
對使羊舌肹(即叔/向)侍言焉建亦不能對也乙酉宋公及¶
諸侯之大夫盟于䝉門之外建問于趙武曰范武子(即/士)¶
<pb:KR2d0024_WYG_056-30a>¶
(會/)之徳何如對曰夫子之家事治言于晉國無隠情其¶
祝史陳信于鬼神無愧辭建歸以告王王曰尚矣哉能¶
歆神人宜其光輔五君以為盟主也建又語王曰宜晉¶
之伯也有叔向以佐其卿楚無以當之不可與爭十五¶
年(襄二十/八年)建卒(左/傳)¶
屈到嗜芰有疾召其宗老而屬之曰祭我必以芰及祥¶
宗老将薦芰建命去之宗老曰夫子屬之建曰不然夫¶
子承楚國之政其法刑在民心而藏在王府上之可以¶
<pb:KR2d0024_WYG_056-30b>¶
比先王下之可以訓後世雖微楚國諸侯莫不譽其祭¶
典有之曰國君有牛享大夫有羊饋士有豚犬之奠庶¶
人有魚炙之薦籩豆脯醢則上下共之不羞珍異不陳¶
庶侈夫子不以其私欲干國之典遂不用(國/語)¶
建子生生事靈王與屈到屈建同官者又别有屈蕩康¶
王二年(襄十/五年)以到為莫敖蕩為連尹十二年(襄二十/五年)以¶
建為令尹以蕩為莫敖(楚官縣尹次莫敖莫敖次令尹/知此屈蕩别是一人然與屈建)¶
(同官而同其/祖名𫝊或誤)蕩子申申亦為莫敖事靈王靈王三年(昭/四)¶
<pb:KR2d0024_WYG_056-31a>¶
(年/)王伐吳使申圍朱方克之執齊慶封盡滅其族明年¶
王以申為貳于吳殺之以屈生為莫敖(左/傳)¶
論曰邲之役屈蕩以左廣終始莊王楚廣由是先左然¶
隨之役季梁曰楚人尚左是楚固先左也建之為令尹¶
也崇徳比賢狎主齊盟以和諸侯三載而卒惜也若夫¶
徹芰而祭引禮以違命又其通也¶
　　屈原　(宋玉附唐勒/景差)¶
屈原者名平¶
<pb:KR2d0024_WYG_056-31b>¶
　離騷名予曰正則字予曰靈均是又名正則字靈均¶
　也¶
為楚懷王左徒博聞彊識明于治亂嫺于辭令入則與¶
王圖議國事以出號令出則接遇賓客應對諸侯王甚¶
任之上官大夫與之同列爭寵而心害其能懷王使平¶
造為憲令平屬草藁未定上官大夫見而欲奪之平不¶
與因讒之曰王使屈平為令衆莫不知每一令出平伐¶
其功以為非我莫能為也王怒而疏平平疾王聽之不¶
<pb:KR2d0024_WYG_056-32a>¶
聰也讒諂之蔽明也邪曲之害公也方正之不容也故¶
憂愁幽思而作離騷¶
　新序屈原有博通之知清潔之行懷王用之東使于¶
　齊以結强黨秦國患之使張儀之楚貨楚貴臣上官¶
　大夫靳尚之屬及令尹子蘭司馬子椒夫人鄭袖共¶
　譖屈原¶
平既絀其後秦欲伐齊齊與楚從親恵王患之乃令張¶
儀佯去秦厚幣委質事楚曰秦甚憎齊齊與楚從親¶
<pb:KR2d0024_WYG_056-32b>¶
楚誠能絶齊秦願獻商於之地六百里懷王貪而信張¶
儀遂絶齊使使如秦受地張儀詐之曰儀與王約六里¶
不聞六百里楚使怒去歸告懷王懷王怒大興師伐秦¶
秦發兵擊之大破楚師于丹浙斬首八萬虜楚将屈匄¶
遂取楚之漢中地懷王乃悉發國中兵以深入擊秦戰¶
于藍田魏聞之襲楚至鄧楚兵懼自秦歸而齊竟怒不¶
救楚楚大困明年秦割漢中地與楚以和楚王曰不願¶
得地願得張儀而甘心焉張儀聞乃曰以一儀而當漢¶
<pb:KR2d0024_WYG_056-33a>¶
中地臣請往如楚又因厚幣用事者臣靳尚而設詭辨¶
于懷王之寵姬鄭袖懷王竟聽鄭袖復釋去張儀是時¶
屈平既疏不復在位使于齊顧反諫懷王曰何不殺張¶
儀懷王悔追張儀不及其後諸侯共擊楚大破之殺其¶
将唐昩時秦昭王與楚婚欲與懷王會懷王欲行平曰¶
秦虎狼之國不可信不如無行懷王稚子子蘭勸王行¶
奈何絶秦歡懷王卒行入武闗秦伏兵絶其後因留懷¶
王以求割地懷王怒不聽亡走趙趙不内復之秦竟死¶
<pb:KR2d0024_WYG_056-33b>¶
于秦而歸塟長子頃襄王立以其弟子蘭為令尹楚人¶
既咎子蘭以勸懷王入秦而不反也平既嫉之雖放流¶
睠顧楚國繫心懷王不忘欲反冀幸君之一悟俗之一¶
改也其存君興國而欲反復之一篇之中三致意焉令¶
尹子蘭聞之大怒卒使上官大夫短平于頃襄王頃襄¶
王怒而遷之平至于江濱披髮行吟澤畔乃作懷沙之¶
賦于是懷石遂自投汨羅以死¶
　水經注屈原有賢姊聞原放逐亦來歸喻令自寛全¶
<pb:KR2d0024_WYG_056-34a>¶
　鄉人冀其見從因名曰秭歸即女嬃也又曰屈原放¶
　流忽然自歸鄉人喜説因名曰歸鄉異苑長沙羅縣¶
　有屈原自投之川民為立廟在汩潭之西岸側石盤¶
　馬跡尚存¶
平既死之後楚有宋玉唐勒景差之徒皆好辭而以賦¶
見稱然皆祖平之從容辭令終莫敢直諫(史/記)¶
宋王因其友見楚襄王襄王待之無以異乃讓其友友¶
曰夫薑桂因地而生不因地而辛女因媒而嫁不因媒¶
<pb:KR2d0024_WYG_056-34b>¶
而親子之事王未耳何怨于我玉曰不然昔者齊有良¶
兔曰東郭㕙一日而走五百里齊有良狗曰韓盧亦一¶
旦而走五百里使之遥見指屬雖韓盧不及走兔之塵¶
若攝迹而縱緤則雖東郭㕙亦不能離今子之屬臣也¶
躡迹縱緤與遥見指屬與(韓詩/外傳)¶
　新序同宋玉集宋玉事懷王言友人于王王以為小¶
　臣友人讓玉玉報友人書曰薑桂因地而生不因地¶
　而辛女因媒而嫁不因媒而親　與前説異新序宋¶
<pb:KR2d0024_WYG_056-35a>¶
　玉事襄王而不見察或謂曰先生何談説之不揚計¶
　晝之疑也宋玉曰不然不見夫元蝯乎當其居桂林¶
　之中超騰往來雖羿逢䝉不得正目視之及在枳棘之¶
　中危視而蹟行衆人皆得意焉此皮筋非加急而體¶
　益短也處勢不便故也夫處勢不便豈可以量功校¶
　能哉¶
襄王問于宋玉曰先生其有遺行邪何士民衆庶不譽¶
之甚也玉對曰唯然有之願大王寛其罪使得畢其辭¶
<pb:KR2d0024_WYG_056-35b>¶
客有歌于郢中者其始曰下里巴人國中屬而和者數¶
千人其為陽阿薤露國中屬而和者數百人其為陽春¶
白雪國中屬而和者不過數十人引商刻羽雜以流徵¶
國中屬而和者不過數人而已是其曲彌髙其和彌寡¶
故鳥有鳳而魚有鯤鳳凰上擊九千里絶雲霓負蒼天¶
翱翔乎窈㝠之上夫蕃籬之鷃豈能與之料天地之髙¶
哉鯤魚朝發崑崙之墟暴鬐于碣石暮宿于孟諸夫尺¶
澤之鯢豈能與之量江海之大哉故非獨鳥有鳳而魚¶
<pb:KR2d0024_WYG_056-36a>¶
有鯤也士亦有之夫聖人瑰意琦行超然獨處世俗之¶
民又安知臣之所為哉(對楚/王問)¶
屈原賦二十五篇宋玉賦十六篇唐勒賦四篇(漢/書)¶
論曰懷王将入秦屈原沮之子蘭勸之遂卒不反是己¶
事有徴矣乃頃襄既立親蘭而放原意者戍甫戍申重¶
平王之報與嗟夫原以孤忠支吾羣小使遇中主鮮能¶
得志于懷襄乎何有懷沙悲怨不可卒讀雪涕漣洳不¶
獨為屈原下也¶
<pb:KR2d0024_WYG_056-36b>¶
　¶
　¶
　¶
　¶
　¶
　¶
　¶
　尚史巻五十六¶
