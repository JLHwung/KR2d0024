# -*- mode: mandoku-view; -*-
#+TITLE: 尚史
#+DATE: 2015-08-24 22:29:41.843147
#+PROPERTY: ID KR2d0024
#+PROPERTY: BASEEDITION WYG    
#+PROPERTY: JUAN 卷八十四
<pb:KR2d0024_WYG_084-1a>¶
欽定四庫全書¶
　尚史八十四　　　　　　　繋四¶
　　　　　　　　　　　鑲白旗漢軍李鍇撰¶
孔子弟子傳¶
宰予字子我利口辯辭既受業問三年之喪不已久乎¶
孔子曰三年之喪天下之通義也¶
　衝波𫝊宰我謂三年之喪朽者既枯于斯可矣顔淵¶
　曰鹿生三年其角乃墮子生三年而離父母之懐子¶
<pb:KR2d0024_WYG_084-1b>¶
　雖美辯其能改三年之喪哉父母天地也天崩地壊¶
　為之三年不亦宜乎¶
宰我問五帝之徳孔子曰予非其人也(史記戴五帝問/見大  禮説支)¶
(離不/具録)¶
宰我曰予聞鬼神之名不知其所謂孔子曰氣也者神¶
之盛也魄也者鬼之盛也合鬼與神教之至也衆生必¶
死死必歸土此之謂鬼骨肉斃于下隂為野土其氣發¶
揚于上為昭明焄蒿悽愴此百物之精也神之著也因¶
<pb:KR2d0024_WYG_084-2a>¶
物之精制為之極明命鬼神以為黔首則百衆以畏萬¶
民以服聖人以是為未足也築為宫室設為宗祧以别¶
親疏逺邇教民反古復始不忘其所由生也衆之服自¶
此故聴且速也二端既立報以二禮建設朝事燔燎羶¶
薌見以蕭光以報氣也此教衆反始也薦黍稷羞肝肺¶
首心見閒以侠甒加以鬰鬯以報魄也教民相愛上下¶
用情禮之至也(記祭/義)¶
宰我曰敢問禋于六宗何謂也孔子曰所宗者六皆潔¶
<pb:KR2d0024_WYG_084-2b>¶
祀之也埋少宰于大昭所以祭時也祖迎于坎壇所以¶
祭寒暑也主于郊宫所以祭日也夜明所以祭月也幽¶
滎所以祭星也雲滎所以祭水旱也問書云納于大麓¶
烈風雷雨弗迷何謂也孔子曰此言人事之應乎天也¶
堯既得舜厯試諸艱已而納之于尊&KR0139;之宫使大録萬¶
機之政故隂陽清和五星不悖烈風雷雨各以其應不有¶
迷錯愆伏明舜之行合于天也宰我問君子尚辭乎孔¶
子曰君子以理為尚博而不要非所察也繁辭富説非¶
<pb:KR2d0024_WYG_084-3a>¶
所聴也唯知者不失理孔子曰吾于予取其言之近類¶
也于賜取其言之切事也近類則足以喻之切事則足¶
以懼之(孔叢/子)¶
　孔叢子又曰宰我使于齊而反見夫子曰梁丘據遇¶
　虺毒三旬而後瘳衆賔復獻攻療之方弟子謂之曰¶
　所以獻方将為病也今梁丘已療矣諸夫子乃復獻¶
　方方将安施意欲梁丘大夫復有虺害乎弟子此言¶
　何如夫子曰非也夫三折股為良醫梁丘獲療猶有¶
<pb:KR2d0024_WYG_084-3b>¶
　與之同疾者家語宰予仕齊為臨淄大夫與田常為¶
　亂夷三族孔子恥之曰不在利病其在宰予説苑田¶
　成子常與宰我争宰我夜伏卒将攻田成子令于軍¶
　曰不見旌節毋起鴟夷子皮聞之告田成子田成子¶
　因為旌節以起宰我之卒以攻之遂殘之鹽鐡論宰¶
　我秉事有寵于齊田常作難道不行身死庭中簡公¶
　殺于檀臺　按左傳闞止字子我田闞争寵子我為¶
　田常所殺家語誤為宰我史記因之諸説亂之並疎¶
<pb:KR2d0024_WYG_084-4a>¶
　謬可笑今刪正¶
端木賜衛人字子貢少孔子三十一嵗利口巧辭孔子¶
常黜其辯(史記破有子貢㳺説而存魯/弊齊  吳霸越事荒謬不載)¶
子貢問于孔子曰敢問君子貴玉而賤瑉者何也為玉¶
之寡而瑉之多與孔子曰非為瑉之多故賤之也玉之¶
寡故貴之也夫昔者君子比徳于玉焉温潤而澤仁也¶
縝宻以栗知也亷而不劌義也垂之如隊禮也叩之其¶
聲清越以長其終詘然樂也瑕不掩瑜瑜不掩瑕忠也¶
<pb:KR2d0024_WYG_084-4b>¶
孚尹旁達信也氣如白虹天也精神見于山川地也圭¶
璋特達徳也天下莫不貴者道也詩云言念君子温其¶
如玉故君子貴之也(記聘/義)¶
孔子觀于東流之水子貢問曰君子見大水必觀焉者¶
何孔子曰夫水大徧與諸生而無為也似徳其流埤下¶
&KR0322;拘必循其禮似義洸洸乎不淈盡似道有决行之其¶
應佚若聲響赴百仞之谷不懼似勇主量必平似法盈¶
不求概似正淖約微達似察以出以入以就鮮潔似善¶
<pb:KR2d0024_WYG_084-5a>¶
化其萬折也必東似志是故君子見大水必觀焉子貢¶
又問曰賜既為人下矣而未知為人下之道敢問孔子¶
曰為人下者其猶土乎相之深則出泉汩渥樹其壤則¶
百榖滋焉草木植焉禽獸育焉生則出焉死則入焉多¶
有功而不意𢎞其志而無不容為人下者以此也(家語/韓詩)¶
(説苑/畧同)子路問于孔子曰魯大夫練而牀禮邪孔子曰吾¶
不知也子路出謂子貢曰夫子有所不知由問魯大夫¶
練而牀禮邪夫子曰吾不知也子貢曰吾将為汝問之¶
<pb:KR2d0024_WYG_084-5b>¶
問曰練而牀禮邪孔子曰非禮也子貢出謂子路曰汝¶
謂夫子有所不知乎汝問非也禮居是邑不非其大夫¶
子貢觀于魯廟之北堂出而問于孔子曰鄉者賜觀于¶
太廟之北堂吾亦未輟還復瞻彼九盖皆繼彼有説邪¶
匠過絶邪孔子曰太廟之堂官致良上因麗節文非無¶
良材也盖曰貴文也(荀/子)¶
　荀子又曰子貢問曰賜倦于學矣願息事君孔子曰¶
　詩云温恭朝夕執事有恪事君焉可息哉然則願息¶
<pb:KR2d0024_WYG_084-6a>¶
　事親孔子曰詩云孝子不匱永錫爾類事親焉可息¶
　哉然則願息于妻孔子曰詩云刑于寡妻至于兄弟¶
　以御于家邦妻子焉可息哉然則願息于朋友孔子¶
　曰詩云朋友攸攝攝以威儀朋友焉可息哉然則賜¶
　願息耕孔子曰詩云晝爾于茅宵爾索綯亟其乘屋¶
　其始播百榖耕焉可息哉然則賜無息者乎孔子曰¶
　望其壙皋如也嵮如也鬲如也則知所息矣子貢曰¶
　大哉死乎君子息焉小人休焉列子韓詩外傳畧同¶
<pb:KR2d0024_WYG_084-6b>¶
子貢觀于蜡孔子曰賜也樂乎對曰一國之人皆若狂¶
賜未知其樂也子曰百日之蜡一日之澤非爾所知也¶
張而不弛文武弗能也弛而弗張文武弗為也一張一¶
弛文武之道也子貢問喪子曰敬為上哀次之瘠為下¶
顔色稱其情戚容稱其服請問兄弟之喪子曰兄弟之¶
喪則存乎書䇿矣君子不奪人之喪亦不可奪喪也(記雑/記)¶
子貢問于孔子曰敢問子産晏子之所自為夫子所以¶
與之者孔子曰子産于民為恵主于學為博物晏子于¶
<pb:KR2d0024_WYG_084-7a>¶
君為忠臣而行為敬敏又問曰管仲失于奢晏子失于¶
儉二者孰賢孔子曰管仲鏤簋而朱紘旅樹而反坫山¶
節藻棁賢大夫也而難為上晏平仲祀其先祖豚肩不¶
揜豆一狐裘三十年賢大夫也而難為下君子下不僭¶
上上不偪下(家/語)¶
　説苑子貢問曰今之人臣孰為賢孔子曰吾未識也¶
　往者齊有鮑叔鄭有子皮賢者也子貢曰然則齊無¶
　管仲鄭無子産乎子曰汝聞進賢為賢邪用力為賢¶
<pb:KR2d0024_WYG_084-7b>¶
　邪吾聞鮑叔之進管仲子皮之進子産也未聞管仲¶
　子産有所進也¶
季孫之治魯也衆殺人而必當其罪多罰人而必當其¶
過子貢曰暴哉治乎季孫聞之曰吾殺人必當其罪罰¶
人必當其過先生以為暴何也子貢曰子産治鄭一年¶
而負罰之過省二年而刑殺之罪亡三年而庫無拘人¶
賜聞之託法而治謂之暴不戒致期謂之虐不教而誅¶
謂之賊以身勝人謂之責責者失身賊者失臣虐者失¶
<pb:KR2d0024_WYG_084-8a>¶
政暴者失民于是季孫謝曰謹聞命矣(韓詩/外傳)¶
　新序臧孫行猛政子貢非之曰夫政猶張琴瑟也大¶
　弦急則小弦絶矣故曰罰得則姦止賞得則下説子¶
　之賊心見矣獨不聞子産之相鄭乎推賢舉能抑惡¶
　揚善有大畧者不問其短有厚徳者不非小疵家給¶
　人足囹圄空虛故曰徳莫大於仁禍莫大於刻後漢¶
　書注引今本無尚書大傳子貢曰傳云堯舜之王一¶
　人不刑而天下治教誠而愛深也吕氏春秋詩云執¶
<pb:KR2d0024_WYG_084-8b>¶
　轡如組孔子曰審此言也可以為天下子貢曰何其¶
　躁也孔子曰非謂其躁也謂其為之于此而成文于¶
　彼也聖人組修其身而成文于天下矣韓非子殷之¶
　法刑棄灰于街者子貢以為重仲尼曰知治之道也¶
　重罰者人之所惡也而無棄灰人之所易也使人行¶
　其所易而無離其所惡此治之道一曰&KR0907;之法棄灰¶
　于道者㫁其手子貢曰罪輕罰重古人何大毅也曰¶
　無棄灰所易也㫁手所惡也行所易不関所惡古人¶
<pb:KR2d0024_WYG_084-9a>¶
　以為易故行之説苑魯國之法有贖臣妾于諸侯者¶
　取金于府子貢贖人于諸侯而還其金孔子聞之曰¶
　賜失之矣聖人之舉事也移風易俗而教導可施于¶
　百姓非獨適其身之行也今贖而受金為不亷則自¶
　今以後魯人不復贖矣¶
子貢事孔子一年自謂過孔子二年自謂與孔子同三¶
年自知不及孔子(論/衡)¶
　尚書大傳東郭子思問于子貢曰夫子之門何其雑¶
<pb:KR2d0024_WYG_084-9b>¶
　也子貢曰夫櫽括之旁多枉木良醫之門多疾人砥¶
　礪之旁多頑鈍韓詩外傳齊景公謂子貢曰先生何¶
　師對曰魯仲尼曰仲尼賢乎曰聖人也景公嘻然而¶
　笑曰其聖何如子貢曰不知也景公悖然作色曰何¶
　也子貢曰臣終身戴天不知天之髙終身踐地不知¶
　地之厚也若臣之事仲尼譬猶操壺杓就江海而飲¶
　腹滿而去又安知江海之深乎又曰堂衣若扣孔子¶
　之門曰丘在乎丘在乎子貢應之曰君子尊賢而容¶
<pb:KR2d0024_WYG_084-10a>¶
　衆嘉善而矜不能子何言吾師之名堂衣若曰子何¶
　年少言之絞子貢曰大車不絞不成其任琴瑟不絞¶
　不成其音子之言絞是以絞之堂衣若曰吾始以鴻¶
　之力今徒翼耳子貢曰非鴻之力安能舉其翼¶
子貢好廢舉與時轉貨貲喜揚人之美不能匿人之過¶
常相魯衛家累千金¶
　家語子貢為信陽宰将行辭于孔子孔子曰勤之慎¶
　之奉天子之時無奪無伐無暴無盗子貢曰賜也少¶
<pb:KR2d0024_WYG_084-10b>¶
　而事君子豈以盗為累哉孔子曰夫以賢代賢是謂¶
　之奪以不肖代賢是謂之伐緩令急誅是謂之暴取¶
　善自與是謂之盗盗非竊財之謂也吾聞之治民莫¶
　若平臨財莫若亷亷平之守不可改也匿人之善斯¶
　為蔽賢揚人之惡斯為小人内不相訓而外相謗非¶
　親睦也¶
卒終于齊(史/記)¶
　論衡魯将伐越筮之得鼎折足子貢以為行而折足¶
<pb:KR2d0024_WYG_084-11a>¶
　凶孔子曰越人水居行用舟不用足吉魯伐越果克¶
　之博物志子路與子貢過鄭神社社樹有鳥神牽率¶
　子路子貢説之乃止　魯無克越事二説並謬¶
言偃吳人字子㳺少孔子四十五嵗(史記嵗家語作三/十五  許慎説文)¶
(偃作於象旌旗/之㳺字子㳺)¶
特習于禮以文學著名(家/語)¶
曽子弔于負夏(衛/地)主人既祖填池推柩而反之降婦人¶
而后行禮(謂主人己祖奠婦人降在兩階之間矣賔至/而為之暫反至明日復還柩向外降歸人于)¶
<pb:KR2d0024_WYG_084-11b>¶
(階間而后行/遣奠之禮)從者曰禮與曾子曰夫祖者且也且胡為¶
其不可以反宿也従者又問諸子㳺曰禮與子㳺曰飯¶
于牖下小歛于户内大歛于阼殯于客位祖于庭塟于¶
墓所以即逺也故喪事有進而無退曽子聞之曰多矣¶
乎予出祖者(謂勝予出/祖之言)曾子&KR0670;裘而弔子㳺裼裘而弔¶
曽子指子㳺而示人曰夫夫也為習于禮者如之何其¶
裼裘而弔也主人既小歛袒括髪子㳺趨而出襲裘帶¶
絰而入曽子曰我過矣我過矣夫夫是也司冦恵子之¶
<pb:KR2d0024_WYG_084-12a>¶
喪(衛将軍文子/彌牟之弟蘭)子㳺為之麻衰牡麻絰(惠子廢適子虎/而立庶子故子)¶
(㳺變服/以譏之)文子辭曰子辱與彌牟之弟㳺又辱為之服敢¶
辭子㳺曰禮也文子退反哭子㳺趨而就諸臣之位文¶
子又辭曰子辱與彌牟之弟㳺又辱為之服又辱臨其¶
喪敢辭子㳺曰固以請文子退扶適子南面而立(文子/悟于)¶
(是扶適子正/喪主之位)曰子辱與彌牟之弟㳺又辱為之服又辱¶
臨其喪虎也敢不復位子㳺趨而就客位将軍文子(即/彌)¶
(牟/)之喪既除喪而后越人来弔主人深衣練冠待于廟¶
<pb:KR2d0024_WYG_084-12b>¶
垂涕洟子㳺觀之曰将軍文子之子其庶㡬乎亡於禮¶
者之禮也其動也中叔孫武叔之母死(魯叔孫/州仇也)既小歛¶
舉者出尸出户&KR0221;且抜其冠括髪子㳺曰知禮公叔木¶
(衛公叔文/子發之子)有同母異父之昆弟死問于子㳺子㳺曰其¶
大功乎狄儀有同母異父之昆弟死問于子夏子夏曰¶
我未之前聞也魯人則為之齊衰狄儀行齊衰今之齊¶
衰狄儀之問也小歛之奠子㳺曰于東方曽子曰于西¶
方歛斯席矣小歛之奠在西方魯禮之末失也(記檀/弓)¶
<pb:KR2d0024_WYG_084-13a>¶
子㳺問曰喪慈母如母禮與孔子曰非禮也古者男子¶
外有傅内有慈母君命所使教子也何服之有昔者魯¶
昭公少喪其母有慈母良及其死也公弗忍也欲喪之¶
有司以聞曰古之禮慈母無服今也君為之服是逆古¶
之禮而亂國法也若終行之則有司将書之以遺後世¶
無乃不可乎公曰古者天子練冠以燕居吾弗忍也遂¶
練冠以喪慈母喪慈母自魯昭公始也(記曽/子問)¶
子㳺問喪具夫子曰稱家之有亡子㳺曰有亡惡乎齊¶
<pb:KR2d0024_WYG_084-13b>¶
夫子曰有母過禮茍亡矣歛首足形還塟縣棺而封人¶
豈有非之者哉司士賁告于子㳺曰請&KR0670;于牀(禮始死/廢牀而)¶
(置尸于地及復而不生則尸/復登牀襲者歛之以衣也)子㳺曰諾縣子(名瑣知/禮者)聞¶
之曰汰哉叔氏専以禮許人(襲于牀者禮也後世禮失/而襲于地司士知禮而請)¶
(子㳺不稱禮而答之以諾/如禮自已出故縣子譏之)衛司徒敬子死(名未/詳)子夏弔¶
焉主人未小歛絰而往子㳺弔焉主人既小歛子㳺出¶
絰反哭子夏曰聞之也與曰聞諸夫子主人未改服則¶
不絰有子與子㳺立見孺子慕者有子謂子㳺曰予壹¶
<pb:KR2d0024_WYG_084-14a>¶
不知夫喪之踊也予欲去之久矣情在于斯其是也夫¶
子㳺曰禮有微情者(慮賢者過于情故立/哭踊之節所以殺之)有以故興物¶
者(慮不肖者不及情故興起/衰絰之物使之睹服思哀)有直情而徑行者戎狄之¶
道也禮道則不然人喜則斯陶陶斯咏咏斯猶猶斯舞¶
舞斯愠(句疑/誤)愠斯戚戚斯歎歎斯辟辟斯踊矣品節斯¶
斯之謂禮人死斯惡之矣無能也斯倍之矣是故制絞¶
衾設蔞翣為使人勿惡也始死脯醢之奠将行遣而行¶
之既塟而食之(将塟有包裹牲體之遣/既塟則有虞祭之食)未有見其饗之¶
<pb:KR2d0024_WYG_084-14b>¶
者也自上世以来未之有舍也為使人勿倍也故子之¶
所刺于禮者亦非禮之訾也(記檀弓偃記禮運有仲尼録/與蜡言  問禮事文繁不)¶
子㳺仕為武城宰(家/語)¶
　説苑季康子謂子㳺曰仁者愛仁乎子㳺曰然人亦¶
　愛之乎子㳺曰然康子曰鄭子産死丈夫舍玦珮婦¶
　人舍珠珥夫婦巷哭三月不聞竽琴之聲仲尼之死¶
　吾不聞魯國之愛夫子奚也子㳺曰譬子産之與夫¶
　子其猶浸水之與天雨乎浸水所及則生不及則死¶
<pb:KR2d0024_WYG_084-15a>¶
　斯民之生也必以時雨既以生莫愛其賜¶
卜商字子夏少孔子四十四嵗(史/記)¶
衛人習于詩能誦其義以文學著名為人性不𢎞¶
　家語又曰孔子将行雨無葢門人曰商也有之孔子¶
　曰商之為人也甚恡于財吾聞與人交推其長者違¶
　其短者故能久也¶
好論精微時人無以尚之(家/語)¶
　家語又曰子夏問于孔子曰商聞易之生人及萬物¶
<pb:KR2d0024_WYG_084-15b>¶
　鳥獸昆蟲各有竒耦氣分不同而人莫知其情惟達¶
　徳者能原其本焉天一地二人三三三如九九九八¶
　十一　一主日日數十故人十月而生八九七十二耦¶
　以従竒竒主辰辰為月月主馬故馬十二月而生七¶
　九六十三三主斗斗主狗故狗三月而生六九五十¶
　四四主時時主豕故豕四月而生五九四十五五主¶
　音音主猿故猿五月而生四九三十六六為律律主¶
　鹿故鹿六月而生三九二十七七主星星主虎故虎¶
<pb:KR2d0024_WYG_084-16a>¶
　七月而生二九一十八八主風風為蟲故蟲八月而¶
　化其餘各従其類矣魚鳥生隂而屬于陽故皆卵生¶
　魚逰于水鳥逰于雲故立冬則燕雀入海化為蛤蠶¶
　食而不飲蟬飲而不食蜉蝣不飲不食萬物之所以¶
　不同介鱗夏食而冬蟄齕吞者八竅而卵生齟&KR3838;者¶
　九竅而胎生四足者無羽翼戴角者無上齒無角無¶
　前齒者膏無角無後齒者脂晝生者類父夜生者似¶
　母是以至隂主牡至陽主牝敢問其然乎孔子曰然¶
<pb:KR2d0024_WYG_084-16b>¶
　吾昔聞老&KR0360;亦如汝之言子夏曰商聞山書曰地東¶
　西為緯南北為經山為積徳川為積刑髙者為生下¶
　者為死丘陵為牡谿谷為牝蜯蛤龜珠與日月而盛¶
　虚是故堅土之人剛弱土之人柔墟土之人大沙土¶
　之人細息土之人美㘪土之人醜食水者善逰而耐¶
　寒食土者無心而不息食木者多力而不治食草者¶
　善走而愚食桑者有緒而蛾食肉者勇毅而悍食氣¶
　者神明而夀食穀者智慧而巧不食者不死而神故¶
<pb:KR2d0024_WYG_084-17a>¶
　曰羽蟲三百有六十而鳳為之長毛蟲三百有六十¶
　而麟為之長甲蟲三百有六十而龜為之長鱗蟲三¶
　百有六十而龍為之長倮蟲三百有六十而人為之¶
　長此乾巛之美也殊形異類之數王者動必以道動¶
　静必以道静順理以奉天地之性而不害其所主謂¶
　之仁聖焉子夏言終而出子貢進曰商之論也何如¶
　孔子曰汝謂何也對曰微則微矣然非治世之待也¶
　孔子曰然各其所能大戴禮同而以為孔子之言¶
<pb:KR2d0024_WYG_084-17b>¶
孔子閒居子夏侍子夏曰敢問詩云凱弟君子民之父¶
母何如斯可謂民之父母矣孔子曰夫民之父母乎必¶
達于禮樂之原以致五至而行三無以横于天下四方¶
有敗必先知之此之謂民之父母矣子夏曰民之父母¶
既得而聞之矣敢問何謂五至孔子曰志之所至詩亦¶
至焉詩之所至禮亦至焉禮之所至樂亦至焉樂之所¶
至哀亦至焉哀樂相生是故正明目而視之不可得而¶
見也傾耳而聴之不可得而聞也志氣塞乎天地此之¶
<pb:KR2d0024_WYG_084-18a>¶
謂五至子夏曰五至既得而聞之矣敢問何謂三無孔¶
子曰無聲之樂無體之禮無服之喪此之謂三無子夏¶
曰三無既得畧而聞之矣敢聞何詩近之孔子曰夙夜¶
其命宥宻無聲之樂也威儀逮逮不可選也無體之禮¶
也凡民有喪匍匐救之無服之喪也子夏曰言則大矣¶
美矣盛矣言盡于此而已乎孔子曰何為其然也君子¶
之服之也猶有五起焉子夏曰何如孔子曰無聲之樂¶
氣志不違無體之禮威儀遲遲無服之喪内恕孔悲無¶
<pb:KR2d0024_WYG_084-18b>¶
聲之樂氣志既得無體之禮威儀翼翼無服之喪施及¶
四國無聲之樂氣志既従無體之禮上下和同無服之¶
喪以畜萬邦無聲之樂日聞四方無體之禮日就月将¶
無服之喪純徳孔明無聲之樂氣志既起無體之禮施¶
及四海無服之喪施于孫子子夏曰三王之徳參于天¶
地敢問何如斯可謂參于天地矣孔子曰奉三無私以¶
勞天下子夏曰敢問何謂三無私孔子曰天無私覆地¶
無私載日月無私照奉斯三者以勞天下此之謂三無¶
<pb:KR2d0024_WYG_084-19a>¶
私其在詩曰帝命不違至于湯齊湯降不遲聖敬日躋¶
昭假遲遲上帝是祗帝命式于九圍是湯之徳也天有¶
四時春秋冬夏風雨露霜無非教也地載神氣神氣風¶
霆風霆流形庶物露生無非教也清明在躬氣志如神¶
耆欲将至有開必先天降時雨山川出雲其在詩曰嵩¶
髙維嶽峻極于天維嶽降神生甫及申維甫及申維周¶
之翰四國于蕃四方于宣此文武之徳也三代之王也¶
必先其令聞詩云明明天子令聞不已三代之徳也弛¶
<pb:KR2d0024_WYG_084-19b>¶
其文徳協此四國大王之徳也子夏蹶然而起負墻而¶
立曰弟子敢不承乎(記孔子/聞居)¶
子夏問曰三年之喪卒哭金革之事無辟也者禮與初¶
有司與孔子曰夏后氏三年之喪既殯而致事殷人既¶
𦵏而致事記曰君子不奪人之親亦不可奪親也此之¶
謂乎子夏曰金革之事無辟也者非與孔子曰吾聞諸¶
老&KR0389;曰昔者魯公伯禽有為為之也今以三年之喪従¶
其利者吾弗知也(曽子/問)¶
<pb:KR2d0024_WYG_084-20a>¶
子夏問于孔子曰居父母之仇如之何夫子曰寝苫枕¶
干不仕弗與共天下也遇諸市朝不反兵而闘曰請問¶
居昆弟之仇如之何曰仕弗與共國銜君命而使雖遇¶
之不闘曰請問居従父及昆弟之仇如之何曰不為魁¶
主人能則執兵而陪其後(記檀/弓)¶
子夏問書大義子曰吾于帝典見堯舜之聖焉于大禹¶
皋陶謨益稷見禹稷皋陶之忠勤功勲焉于洛誥見周¶
公之徳焉故帝典可以觀美大禹謨禹貢可以觀事皋¶
<pb:KR2d0024_WYG_084-20b>¶
陶謨益稷可以觀政洪範可以觀度秦誓可以觀義五¶
誥可以觀仁甫刑可以觀誡通斯七者則書之大義舉¶
矣(孔叢/子)¶
子夏讀詩已畢夫子問曰爾亦可言于詩乎子夏對曰¶
詩之于事也昭昭乎若日月之光明燎燎乎如星辰之¶
錯行上有堯舜之道下有三王之義弟子不敢忘雖居¶
蓬户之中彈琴以詠先王之風有人亦樂無人亦樂亦¶
可發憤忘食詩曰衡門之下可以棲遲泌之洋洋可以¶
<pb:KR2d0024_WYG_084-21a>¶
療饑夫子造然變容曰嘻吾子始可以言詩已矣然子以見¶
其表未見其裏闚其門不入其中安知其奥藏之所在乎¶
　尚書大傳孔叢子並同¶
子夏問曰闗睢何以為國風始也孔子曰闗睢至矣乎¶
夫闗睢之人仰則天俯則地幽幽㝠㝠徳之所藏紛紛¶
沸沸道之所行大哉闗睢之道萬物之所繋羣生之所¶
懸命也河洛出書圖麟鳳翔乎郊不由闗睢之至則闗¶
睢之事将奚由至矣哉天地之閒生民之屬王道之原¶
<pb:KR2d0024_WYG_084-21b>¶
不外此矣子夏喟然歎曰大哉闗睢乃天地之基也(韓/詩)¶
(外/傳)¶
　説苑孔子讀易至于損益喟然而歎子夏避席而問¶
　曰夫子何為歎子曰夫自損者益自益者缺吾是以¶
　歎也子夏曰然則學者不可以益乎子曰夫學者以¶
　虚受之故曰得苟不知持滿則天下之善言不得入¶
　其耳矣日中則昃月盈則食天地盈虚與時消息是¶
　以聖人不敢當盛升輿而遇三人則下二人則軾調¶
<pb:KR2d0024_WYG_084-22a>¶
　其盈虚故能長久矣子夏曰善請終身誦之¶
子夏見曾子曾子曰何肥也曰戰勝故肥也曾子曰何¶
謂也子夏曰吾入見先王之義則榮之出見富貴之樂¶
又榮之兩者戰于胸中未知勝負故臞今先王之義勝¶
故肥(韓非/子)¶
　荀子子夏貧衣若縣鶉人曰子何不仕曰諸侯之驕¶
　我者吾不為臣大夫之驕我者吾不復見栁下恵與¶
　後門者同衣而不見疑非一日之聞也争利如蚤甲¶
<pb:KR2d0024_WYG_084-22b>¶
　而喪其掌¶
孔子曰吾死之後商也日益賜也日損曾子曰何謂也¶
子曰商也好與賢己者處賜也説不若己者處不知其¶
子視其父不知其人視其友不知其君視其所使不知¶
其地視其草木故曰與善人處如入芝蘭之室久而不¶
聞其香與不善人居如入鮑魚之肆久而不聞其臭與¶
之化矣是以君子必慎其所處者焉(家/語)¶
　列子子夏問孔子曰顔回之為人奚若子曰回之仁¶
<pb:KR2d0024_WYG_084-23a>¶
　賢于丘曰子貢之為人奚若曰賜之辯賢于丘曰子¶
　路之為人奚若曰由之勇賢于丘曰子張之為人奚¶
　若曰師之荘賢于丘子夏避席而問曰然則四子何¶
　為事夫子曰居吾語汝夫回能仁而不能反賜能辯¶
　而不能訥由能勇而不能怯師能荘而不能同兼四¶
　子之有以易吾吾弗許也此其所以事吾而不貳也¶
　淮南子無子張¶
孔子曰商汝知君之為君乎子夏曰魚失水則死水失魚¶
<pb:KR2d0024_WYG_084-23b>¶
猶為水也孔子曰商知之矣子夏曰君子漸于饑寒而¶
志不僻銙于五兵而辭不懾臨大事不忘昔席之言(尸/子)¶
又曰日習則學不忘自勉則身不墮亟聞天下之大言¶
則志益廣(中/論)¶
　韓詩外傳魯哀公問子夏曰必學而後可以安國保¶
　民乎子夏曰不學而能安國保民者未嘗聞也哀公¶
　曰然則五帝有師乎子夏曰臣聞黄帝學乎大真顓¶
　頊學乎緑圖帝嚳學乎赤松子堯學乎尹夀舜學乎¶
<pb:KR2d0024_WYG_084-24a>¶
　務成跗禹學乎西王國湯學乎成子伯文王學乎鉸¶
　時子斯武王學乎郭叔周公學乎太公仲尼學乎老¶
　&KR0389;此十一聖人未&KR0476;此師則功業不著乎天下名號¶
　不傳乎千世新序同詩外傳又有衛靈公召勇士公¶
　孫悁而子夏往與悁論勇于靈公前説支離不載¶
孔子既沒子夏西河教授為魏文侯師(史/記)¶
子夏喪其子而喪其明曽子弔之曰吾聞之也朋友喪¶
明則哭之曽子哭子夏亦哭曰天乎予之無罪也曽子¶
<pb:KR2d0024_WYG_084-24b>¶
怒曰商女何無罪也吾與女事夫子于洙泗之間退而¶
老于西河之上使西河之民疑女于夫子爾罪一也喪¶
爾親使民未有聞焉爾罪二也喪爾子喪爾明爾罪三¶
也而曰爾何無罪與子夏投其杖而拜曰吾過矣吾過¶
矣吾離羣而索居亦已久矣(記檀/弓)¶
　¶
　¶
　尚史卷八十四¶
